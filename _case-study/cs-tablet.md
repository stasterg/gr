## To tablet

To tablet είναι μια κινητή συσκευή που τυπικά χρησιμοποιεί ένα αντίστοιχο λειτουργικό σύστημα και οθόνη επαφής, καθώς και επαναφορτιζόμενη μπαταρία σε ένα ενιαίο και επίπεδο σχήμα. Όντας υπολογιστής το tablet έχει αντίστοιχες δυνατότητες με εξαίρεση κάποιες λειτουργίες εισόδου-εξόδου, και καθώς η έμφαση δίνεται στη φορητότητα προσομοιάζει περισσότερο σε σύγχρονο κινητό τηλέφωνο μεγαλύτερων διαστάσεων.

Τα πρώτα tablet όπως τα Pencept PenPad, CIC Handwriter και GRiDPad εμφανίζονται τη δεκαετία του 1980 και βασίζονται στο λειτουργικό MS-DOS. Τις επόμενες δεκαετίες γίνονται πολλές εμπορικές προσπάθειες από διάφορες εταιρίες να κυκλοφορήσουν κάποιο είδος tablet, όπως η IBM, η Apple, η Acorn, η Palm, η Nokia, και η RIM, καμμία όμως δεν συγκρίνεται με την επιτυχία της έλευσης του iPad της Apple το 2010, ενσωματώνοντας την τεχνολογία που ήδη είχε εισαχθεί στη ζωή μας με τα smartphones. Η άλλη μεγάλη κατηγορία tablet είναι αυτά που τρέχουν το λειτουργικό σύστημα ανοιχτού κώδικα Android, τα οποία στην τρέχουσα δεκαετία έγιναν τα πιο δημοφιλή λόγω και του χαμηλότερου κόστους τους.

Υπάρχουν διάφορα είδη tablet που διαχωρίζονται κυρίως βάση του μεγέθους αλλά και των λειτουργιών που επιτελούν. Ενδεικτικά αναφέρονται τα slate, mini, phablet, 2-in-1, gaming και booklet. Όσον αφορά στο hardware, δύο είναι οι κύριες αρχιτεκτονικές ARM και χ86. Η οθόνη είναι LCD και λειτουργεί πλέον με την αφή, αν και στα πρώτα μοντέλα ήταν συχνότερη η χρήση στυλό. Σήμερα τα tablet ενσωματώνουν πλήθος τεχνολογιών όπως π.χ. WiFi, Bluetooth, NFC, IR, flash, αναγνώριση ομιλίας.

Τα περισσότερα tablet χρησιμοποιούν τα λεγόμενα κινητά συστήματα λογισμικού με κυριότερα τα Android και iOS της Apple, αλλά και δευτερευόντως ChromeOS ή Windows. Πλέον κυκλοφορούν εκατοντάδες εκατομμύρια tablet με κύριους κατασκευαστές τις Apple, Samsung, Lenovo, Acer κλπ.
